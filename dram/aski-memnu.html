<!DOCTYPE html>
<html lang="en">
<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
    <title>Aşk-ı Memnu</title>
</head>
<body>
    <a href="">Ana sayfaya geri dön</a>

    <h1>Aşk-ı Memnu</h1>
    <p><strong>Aşk-ı Memnu</strong>, 4 Eylül 2008 ile 24 Haziran 2010 tarihleri arasında Kanal D'de yayınlanan romantik ve drama türündeki Türk televizyon dizisidir. Başrollerini; Kıvanç Tatlıtuğ, Beren Saat ve Selçuk Yöntem paylaşmaktadır. Dizi, final bölümüyle Türk dizi tarihinin en yüksek izlenme oranına sahip dizi olarak tarihe geçmiştir. (Toplam izleyicide 23,4 ve AB grubunda 27,1 izlenme oranlarına ulaşmıştır.) Kerem Çatay tarafından yaratılan dizi İstanbul'da aynı evde yaşayan iki insanın yasak aşkını ve etraflarındaki hayatı konu alır. Dizi, Halid Ziya Uşaklıgil'in 1899 yılında yayınlanan aynı adlı romanından uyarlanmıştır. Aşk-ı Memnu, 2008 yılının en popüler ve en çok izlenen drama dizilerinden biri olmuştur. Final bölümünde dizi, izleyicilerin yaklaşık %73.7'ini ekran başına çekmiştir. 2 sezondan oluşan dizi 24 Haziran 2010 tarihinde yayınlanan 79. bölümü ile final yaparak sona erdi. Her yaz sezonunda Kanal D ekranlarında yayınlanmasıyla popüleritesini koruyan ve çok izlenen Aşk-ı Memnu,Türk televizyon tarihinin en çok tekrarı yayınlanan televizyon dizilerinden biridir. Dizi, babasının ölümünden sonra Adnan Bey ile evlenen Bihter Yöreoğlu'nu ve eşinin manevi yeğeni Behlül ile yaşadığı yasak aşk üzerinde yoğunlaşır. Bihter ve henüz üniversitede okuyan eğlence düşkünü Behlül'ün, Adnan Bey'den ve evde yaşayan diğer insanlardan gizli bir ilişkisi olur. Onların hayatlarına ve yaşadıkları dramatik olaylara Mademoiselle De Courton (Deniz), Firdevs Yöreoğlu, Peyker Önal, Nihal Ziyagil ve Bülent Ziyagil ile diğerleri de dahil olur.
    <br>
    Amerika Birleşik Devletleri merkezli İspanyolca yayın yapan Telemundo kanalı diziyi Pasion Prohibida adıyla yeniden çekmiştir. Ayrıca Romanya'da Fructul Oprit adıyla yeniden çekilmiştir.</p>

    <a href="/dram/img/ask-i-memnu.jpg" target="_blank">
        <img src="/dram/img/ask-i-memnu.jpg" alt="Aşk-ı Memnu" width="350px" height="200px">
    </a>
    <hr>

    <h2>Konsept</h2>
    <p>Aşk-ı Memnu Halid Ziya Uşaklıgil'in 1900'de yayımlanan aynı adlı romanından uyarlama bir dizidir. Dizide, İstanbul'un sayılı zenginlerinden biri olan Adnan Bey'in, çok sevdiği karısı İnci öldükten sonra Nihal ve Bülent adlı iki çocuğuyla kalmasından sonra, ikinci bir evlilik yaparak kendisinden çok genç bir kız olan Bihter ile evlenmesi ve Bihter'in kendisini manevi yeğeni Behlül'le aldatmasını konu eder. Bu, romanın ikinci dizi uyarlamasıdır, ilk uyarlama 1975 yılında Halit Refiğ yönetmenliğinde TRT'de yayınlanmıştır. Dizinin yapım şirketi olan Ay Yapım daha öncesinde Yaprak Dökümü, Dudaktan Kalbe romanlarından da uyarlama dizi yapmıştır. 2008'in Haziran ayında duyurulan dizinin senaristleri Yaprak Dökümü ve Dudaktan Kalbe'nin de senaryosunu yazan Ece Yörenç ve Melek Gençoğlu'dur. Hilal Saral'ın yönetmen koltuğuna oturduğu dizinin Kanal D'de yayınlanacağı duyuruldu. Dizi, romandaki dönemde değil günümüzde geçmektedir; karakterler, mekanlar, diyaloglar günümüze adapte edilmiştir. Romanın ilk uyarlama dizisi arasında da işleniş ve karakter özellikleri bakımından farklılıklar vardır. Bihter Ziyagil rolündeki Beren Saat bununla ilgili dizinin basın toplantısında: "...Bu başka bir adaptasyon ve başka bir Bihter... Çok farklı bir drama var. Çok saf bir erkek modelimiz var. Fedakâr, anaç bir anne yok. Kocasını çok yakın akrabasıyla aldatan bir kadın var. Çok tehlikeli birçok karakter var, bunları seyirciye kabul ettirebilirsek çok önemli bir şey yapmış olacağız. Roman günümüze uyarlandığı için geçmişte çekilenden biraz daha farklı. Alışageldiğimiz aşk dizilerindeki o mağdure karakterlerden değil. Hırslarıyla pek çok insanın hayatını kötü yönde etkileyen bir karakter... Çok kınanacak şeyler yapacağı için elimden geldiğince onun bütün çatışmalarını insanlara kabul ettirmeye çalışacağım.” dedi. Aynı basın toplantısında Adnan Ziyagil rolündeki Selçuk Yöntem ise "Zengin ve edebi yönü kuvvetli bir eser Aşk-ı Memnu... Öte yandan tam bir entrikalar zinciri... Bu açıdan bakarsak Dallas bizim yanımızda hafif bile kalır." demecini verdi.
    <br>
    İlk bölüm 4 Eylül 2008'de yayınlandı ve yüzde 10.1 reyting ve yüzde 31.6 izlenme payı ile günün en çok izlenen programı oldu. Sonraki bölümleri de reyting sıralamasında hep üst sıralarda yer aldı. İki sezon birlikte hesaplandığında dizinin bir bölümünün ortalama reytingi yüzde 14.84'tür.
    </p>
    <hr>

    <h2>Bölüm formatı</h2>
    <p>Aşk-ı Memnu'nun bir bölümü yaklaşık 90 dakikadır. Yeni bölüm yayınlanmadan önce bir önceki bölümün ayrıntılı bir özeti gösterilir. Olay hikâyesi olduğu için bölümler birbirleriyle bağlantılıdır, bölüm genellikle en heyecan verici yerde kesilir ve sonraki bölüm o sahnenin hemen öncesinden başlar. Dizide sık sık müzik eşliğinde karakterlerin yüzlerine yakın çekim yapılır ve mekan görüntülenir. Her bölümden önce karakterin görüntülerinin ve oyuncu isimlerinin olduğu bir jenerik gösterilir.</p>
    <hr>

    <h2>Çekim yerleri</h2>
    <p>Dizi'nin konusu İstanbul'da geçmektedir. Ziyagil ailesinin evi için Koç ailesi'nin Sarıyer'de bulunan üç katlı, on odalı yalısı kiralandı. Bu yalı dizinin her bölümünde görülmektedir ve olayların çoğu burada gerçekleşir. Evin arka bahçesinde bir sera, Adnan Ziyagil'in atölye olarak kullandığı bir oda ve yalıya ait koru vardır. Evin alt katında evin çalışanları kalmaktadır. Burası dışında, Çatalca'da Arsen Hala'nın çiftliği olarak kullanılan bir ev daha vardır. Yöreoğlu ailesinin ikamet ettiği, dizinin ilk bölümlerinde görülen ve daha sonra satılan yalı Büyükdere Piyasa caddesi üzerinde bulunmaktadır. Ayrıca Behlül'ün Bihter ile beraber kaldığı sahneler için Beykoz Riva'da, 1855 yılında İngilizler tarafından kayıkhane olarak yapılan, günümüzde ise otel olarak kullanılan tarihi taş ev seçildi. Nihal'in okul sahneleri Beyoğlu'nun Karaköy semtindeki Saint Benoît Fransız Lisesi'nde çekilirken, Behlül'ün devam ettiği üniversite için ise Beşiktaş'taki Galatasaray Üniversitesi seçildi.</p>
    <hr>

    <h2>Müzik</h2>
    <p>Dizinin müzikleri Toygar Işıklı'ya aittir. Sanatçı aynı dönemde Yaprak Dökümü ve Dudaktan Kalbe dizilerinin de müziklerini yapmaktaydı. Işıklı dizilere müzik oluştururken senaristi ve yönetmeni dinleyerek, senaryoyu okuyarak her karaktere özgü uygun melodiler tasarladığını söylemektedir. Ayrıca üç dizinin de aşkla ilgili olmasının işini kolaylaştırdığını da belirtmiştir. Aşk-ı Memnu'nun müzikleri enstrümentaldir, genellikle keman ve piyano ezgileri kullanılmıştır. Ayrıca bazı bölümlerde Madcon'a ait "Beggin", Frederic Chopin'e ait "Nocturne in C-sharp Minor", Dmitri Şostakoviç'in "The Second Waltz", Dany Brillant'ın seslendirdiği "Histoire d'Un Amour" ve Beethoven'ın "Moonlight Sonata" parçalarına yer verilmiştir.</p>
    <hr>

    <h2>Tepkiler</h2>
    <p>Aşk-ı Memnu, zaman içinde bazı tepkilere yol açtı. Büyük oranda izleyici kitlesine sahip olmasına karşın, bazı kesimler tarafından Aşk-ı Memnu'ya cephe alındı. Dizide fazla cinsellik, aldatma ve ahlaksızlık olduğu savunuldu ve defalarca RTÜK'e şikâyet edildi. Televizyon camiasında bazı kişiler dizinin Türk aile yapısına uygun olmadığını söylemesine rağmen dizi hem dünyada hem de Türkiye'de ilgi çeken büyük bir yapım oldu.
    <br>
    Kültür ve Turizm Bakanı Ertuğrul Günay, dizinin romanın asıl öyküsünden saptığını ve fazla cinsellik içerdiğini belirterek diziyi RTÜK'e şikâyet etti. Aşk-ı Memnu, 2009 yılının RTÜK'e en çok şikâyet edilen televizyon dizisi oldu. Dizi sevişme sahneleri nedeniyle birkaç kez ceza almıştır.</p>
    <hr>

    <h2>Final</h2>
    <p>İki sezon boyunca yayınlanan, 4 Eylül 2008'de tarihinde başlayıp, 24 Haziran 2010 tarihinde sonlanan dizinin son bölümünde; Bihter ile Behlül arasında geçenleri bilen evin hizmetkârlarından Beşir, gördüklerini Adnan'a anlatmıştır. Beşir'in anlatması ile aldatıldığını öğrenen Adnan'ın öfkelenmesi ve yaşanılanlar nedeni ile Nihal ve Behlül'ün evliliği ile aşkına karşılık bulamadığını sanan Bihter'in intihar etmesi konu edinilmiştir. Bihter'in ölümünün ardından evden kaçan Behlül, kabri başında Bihter'e uzaklara gideceğini söylemiştir. Adnan ve çocukları, çocukların mürebbiyesi ile eski hizmetkarları da yanına alarak yeni bir hayata başlamışlardır. Dizinin duygusal bir veda ile birlikte son gösterimi olan 79. bölümü Türk televizyon dizileri izlenme rekorları arasında 73.7 izlenme payı ile ilk sıraya yerleşmiştir.
    <br><br>
    Dizinin finali için sinema oyuncusu Filiz Akın, “Beklediğimize değdi. Ben finalden memnun kaldım. Bihter'in ölümüne kadar çok güzeldi. Ama Behlül’ün mezar başındaki sahnesi daha doğal olabilirdi. Yapıştırma sakal falan olmamalıydı”, Selda Alkor, “Beren Saat'i gerçekten kutluyorum, harika oynamış. Kendini vurmadan önceki ruh halini o kadar güzel vermiş ki, bizler gibi yıllarca piyasanın önemli oyuncularından olacağına inanıyorum. Zaten ondaki yeteneği yarışmada da görmüştüm. Finale bayıldım.”, Nilgün Belgün, “Keşke sakalını daha hafif yapsalardı ya da biraz uzamasını bekleselerdi. Bana o sahne fazla abartı geldi. Baba kız konuşmaları çok etkileyiciydi. Behlül'ü Türk filmlerindeki kör kemancılara benzettim. Yapaylık sakallarla başladı.”, Bihter karakterini canlandıran Beren Saat, “Bihter'i oynamak ruhen beni çok doyurdu.” demiştir. Son bölümü Kuruçeşme Suada da izleyen dizi ekibi ve 400 kişinin katılımıyla gerçekleşen veda gecesinin 350 bin TL'lik geliri Baba Beni Okula Gönder kampanyasına bağışlanmıştır. Dizinin son bölümünün çalışmaları 1.5 ay sürmüştür. Finali Suada'da izleyen Aşk-ı Memnu dizi ekibi finalde gözyaşlarını tutamazken, dizi yapımcısı Kerem Çatay, dizinin finalinin istenilen şekilde olduğunu söylemiştir.</p>
</body>
</html>